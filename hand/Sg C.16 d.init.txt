Abbas quidam parrochitanam habebat ecclesiam; in qua quidem suum quendam monachum instituit, ut offitium populo celebraret. Et eam sine interpellatione annis quadraginta possedit a clericis baptismalis ecclesiae adversus abbatem tandem querela movetur, in cuius diocesi illa parrochitana consistebat ecclesia. Primum ergo queritur, an monachis liceat offitia populis celebrare, penitentiam dare, baptizare? Secundo, si contigerit eos episcopali beneficio capellam habere, an ab eis sint instituendae, an ab episcopis? Tercio, utrum ecclesiarum iura ulla prescriptione tollantur? Quarto, an adversus ecclesiam ecclesia prescriptione acquirat, an monasterium adversus aliam ecclesiam? Quinto, si capellam in suo territorio edificatam iure territorii episcopus vendicare valeat? Sexto, si archipresbiter vel episcopus sua auctoritate, non iudiciaria sententia capellam illam irrepserit, an cadat a causa, ut ecclesia cui presidet, ulterius reposcendi ius non habeat, quod sibi ius illicite usurpavit? Septimo, si laici capellam illam tenebant, ut quibusdam moris est, et in manibus abbatis eam refutaverint, et ordinandam tradiderint, an consensu episcopi et clericorum abbas possit eam tenere?
