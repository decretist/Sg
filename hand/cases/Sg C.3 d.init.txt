Quidam episcopus deiectus est a sede sua, unde restitui petit. Postquam restitutus est in causam ducitur, petit indutias. Procedit tandem ad eius accusationem quidam non legitime coniunctus et cum eo simul duo infames, et tres alii religiosi testes de domo sua procedunt, et alios producunt sibi inimicos. Extra suam provinciam reus criminoso iudici offertur, ab uno tantum audiendus et iudicandus. Quidam de accusationibus et testibus absentes per epystolam illum accusare et in eum testificari contendunt, cum multa capitula ei obicerentur. Deficiunt in primis accusationes. Accusatio vertitur in accusatorem. Queritur igitur primum, an quilibet expoliati sint restituendi? Secundo, videndum est de indutiis an post restitutionem tantum an post vocationem ad causam quibuslibet concedende sint? Tercio, quo spacio mensium utique sint concedende? Quarto, an infames et non legitime coniuncti ad accusationem sint admittendi? Quinto, an testes de domo accusatorum sint producendi vel inimicorum vox sint audienda? Sexto, an extra provinciam reus sit producendus? Septimo, an eius sit audienda sententia, quem cum reo par efficit malicia? Octavo, an ab uno tantum sit audiendus episcopus vel iudicandus? Nono, an accusatores vel testes in absentem vocem accusationis vel testificationis exhibere possint? Decimo, an deficientes in primo capitulo sint admittendi ad sequentia? Undecimo, an accusato liceat accusationem in accusatorem retorquere?
